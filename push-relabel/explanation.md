Алгоритмот Push–Relabel се базира на концептот на препроток (preflow). Во класичниот проток, секој јазол добива и испраќа исто количество проток, освен изворот и сливникот. Кај препротокот, ова правило е олабавено: некои јазли смеат да имаат вишок проток, односно да примат повеќе отколку што испраќаат. Токму управувањето со тој вишок е суштината на алгоритмот. На почетокот, целиот можен проток од изворот се турка кон неговите соседи, што создава вишок во тие јазли.

За да се контролира насоката на движењето, секој јазол добива висина. Протокот може да се движи само од јазол со поголема висина кон јазол со помала висина. Изворот започнува со најголема висина (еднаква на бројот на јазли), додека сите останати започнуваат со висина нула.

Двата основни механизми на алгоритмот се push и relabel. Операцијата push се обидува да турка проток од јазол со вишок кон сосед кој има слободен капацитет и е со пониска висина. Ако јазолот има вишок, но не постои сосед кон кого може да се турка проток, тогаш се применува relabel. Ова значи дека висината на јазолот се зголемува така што тој станува доволно „висок“ за да може да турка проток во идните чекори.

Јазлите што имаат вишок проток се нарекуваат активни јазли. Алгоритмот повторно зема активен јазол, се обидува да турка проток од него, а ако тоа не е возможно, ја зголемува неговата висина. Ако јазолот и понатаму има вишок после процесирањето, тој повторно се става во редот за обработка. Процесот завршува кога ниту еден јазол освен изворот и сливникот нема вишок проток.

Кога алгоритмот повеќе нема активни јазли, препротокот се трансформира во валиден максимален проток. Вкупниот максимален проток се добива со собирање на протокот што пристигнал во сливниот јазол.